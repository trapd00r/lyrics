Ingrid lilla se hur strömmen dansar,
alla böljorna har vita fransar.
Se på gubben i den vita båten
hur han vevar upp sin stora håv.
Ser du löjorna se hur de glittrar,
fåglarna i strömparterren kvittrar.
Ser du måsarna och hör du göken?
Ingrid lilla, göken gal i stan.
Solen strålar över staden
och nu kommer vaktparaden:
Trum-me-rum-me-rum-me-rum-me-rum-san! 
Trumman går och nu slår klockan tolv!
Bachi tempel öppnar famnen
och på båtarna i hamnen
klämtar klockorna: "Det är serverat!" 
Säg, Ingrid lilla, säg vad vill du ha!

Blå foreller och så sånt som smäller
och som börjar skumma när man häller!
Fikon, druvor, dadlar, karameller
och en liten grön kan Ingrid få,
en sån där som kommer från Västindien
och som blommar upp som ros på kinden
med en aning doft av tamarinden,
nej, jag menar visst en curacao!
Ner för brinken fort som blinken!
Här går leden! In på freden!
Jag är Orfeus! Här är underjorden!
Kors! Där seglar ju ett skepp hitåt!
Ner i källarn! Akta kjolen!
Hör du lutan? Hör fiolen,
Ingrid, hör! Det är ju Evert Taube
som tar emot dig med din egen låt!