Här kommer Fritiof Andersson, det snöar på hans hatt,
han går med spel, han går med sång!
Hej, mina lustiga bröder!
Det knarrar under klackarna, det är en vinternatt.
Hej, om du vill, säj bara till, så går vi hem till Söder!
O, bugen er I bylingar i bucklor och batong,
och ställen er på sidorna, för gränden den är trång.
Där går en här som frös och svalt men segrade ändå,
den går med sång, den går med spel till Spanien och Bordeaux.

Sultanen av Arabiens land, vid Röda flodens krök,
ja, tänk vad han blir glad ibland!
Hej, mina lustiga bröder!
Han eldar under oxarna, han väntar vårt besök.
Hej, om du vill, säj bara till, så går vi hem till Söder!
O, bugen, beduiner i burdus och baldakin,
och ställ er här på sidorna, och bjuden oss på vin.
Där går en här som frös och svalt men segrade ändå,
den går med sång, den går med spel till Spanien och Bordeaux.

Där dansar konung Farao uti Egyptens land,
ja, tänk vad han blir glad ibland!
Hej, mina lustiga bröder!
Han reser oss ett sidentält uppå Saharas sand.
Hej, om du vill, säj bara till, så går vi hem till Söder!
O, bugen er, slavinnor uti slöjor och salopp,
och ställ er här på sidorna och skåden vår galopp!
Där går en här som frös och svalt men segrade ändå,
den går med sång, den går med spel till Spanien och Bordeaux.

I Cadiz och Kastilien där stannar vi en tid,
se'n går vi några mil igen!
Hej, mina lustiga bröder!
Då kommer kung Alfonsius och hälsar från Madrid:
- Hej, om du vill, säj bara till, så går vi hem till Söder!
O, bugen, Barceloner i barett och bardisan,
och ställ er här på sidorna - släpp fram vår karavan!
Där går en här som frös och svalt men segrade ändå,
den går med sång, den går med spel till Spanien och Bordeaux.

Där går en här, där går en hop, en liten men en god,
den går i ur, den går i skur!
Hej, mina lustiga bröder!
Den kräver vin och kyssar, och den kräver drakars blod!
Hej, om du vill, säj bara till, så går vi hem till Söder!
O, bugen er, I borgare i Birka och Borås,
och ställ er här på sidorna. Trumpet och valthorn blås!
Där går en här som frös och svalt men segrade ändå,
den går med sång, den går med spel till Spanien och Bordeaux.

På vägarna vi vandra, och på böljorna vi gå,
vi gå med spel, vi gå med sång!
Hej, mina lustiga bröder!
I alla sorters väder, som Vår Herre hittar på!
Hej, om du vill, säj bara till, så går vi hem till Söder!
O, buga dig, du brusande Biscaya, där vi gå!
Vårt skepp är själva Friheten, besättningen är blå!
Den seglade och frös och svalt, men segrade ändå,
den går med sång, den går med spel till Spanien och Bordeaux.