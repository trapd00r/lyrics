Mörk himmel över Sörmland

Kvällsblå skymning in i bilen
Vi kör den glömda gamla E4:an mot norr
Himmel mörk över land och gård
Den kärva kylan packar jorden hård
Luften fuktig, strupen torr
Värdshusen är stängda utmed vägen

Som spökhus från en svunnen gammal sägen
Här dansade man för länge sen
En rostig skylt hänger kvar där än
Det är månsken över en ödebygd och det är lång väg hem 

Var är vi nånstans? Vi måste fråga nån
Det går en gammal man ner mot vattnet
Hur tar man sig fram utan den stora vägen?
Han säger: Skyll er själva, ingen vet
Det är en välbevarad hemlighet
Själv fastnade jag här, i min ensamhet
Hans ögon ser så osedda och trötta ut
Hans säger: Vägen har bara en början, inget slut
Vi sätter oss i bilen igen
Framåt, bara framåt min vän
Jag har tandvärk ner i roten och det är lång väg hem

Genom skogar, över ängar
Förbi åkrar genom natten
Det lyser från ett öppet vägmotell
Det verkar kusligt, verkar skumt
Men vi måste ha kört runt
Dags att stanna, det är redan kväll
Det står en man i baren och frågar varifrån vi kom
Han säger: Vi serverar bara dom vid sidan om
Jag säger: Vi är vilsna, unga män
På jakt efter lust, på flykt från tiden
Jag får en kaffe och en fyra JB och det är lång väg hem

Månsken över skogarna
Månsken upp ur sjön
Det blåser till, vinden viner i varje topp
Det är långt till söder, långt till norr
Det är långt åt alla håll
Det långt kvar innan solen går opp
Från ett motell på slätten hörs en säregen sång
Skuggor av nån som dansade där en gång
Och på den lilla, krokiga vägen
Är två sökare ute än
I bil på väg genom natten, dom har lång väg hem