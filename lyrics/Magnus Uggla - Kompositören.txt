Man kan gå tre, fyra år, på akademi
Och lära sig kompositionsteknik
Hur man vrider och vänder på melodin
Tills det uppstår ljuv musik

Man kan kreera med gitarr i hand
Improvisera fram nåt stort
Alternativet är ett källarband
Eller göra som undertecknad gjort

Jag har stulit alla mina sånger
Jag har picklat från disco och från house
Vart på tjuvajakt i varje Mozart-takt
Liksom Beethoven, Tjajkovskij och Strauss

Ja, jag har nallat varenda liten taktart
Och jag har lånat i både moll och dur
Har faktiskt stulit så pass mycket i vartenda litet stycke
Att det blivit nåt utav min signatur

Vill du skapa en sång med toner och rim
Hör här hur skickligt en lekman gör
Man spelar en CD och simsalabim
Har den bytt kompositör

Tänk att inte någon annan törs
Praktisera likadant
Inte konstigt att min stämma hörs
Man är ju rockens Svartenbrandt

Jag har stulit alla mina sånger
Jag har samplat Bach och Mendelssohn
Vart på rövarstråk i varje ABBA-låt
Liksom Beatles, Bruce och lilla Elton John

Jag har snattat varenda liten visa
Ur denna digra musikaliska bank
För om jag inte hade stulit hade jag nog haft det struligt
Och dessvärre hade jag då varit pank

Lika bra att erkänna det på en gång
Utifall något annat är trott
Att varenda rykande färsk liten sång
Som framförts här har jag snott

Och trots att jag har detta rykte på stan
Ett anseende som en sjuk kleptoman
Vars olagligheter rör varje sekvens
Har även en sådan som jag en gräns

Fast jag stulit alla mina sånger
Både inhemskt och internationellt
Gjort många stora lån hos Deutsche Grammophon
Liksom Gessle, Sandelin och Lundell

Fast jag sjoksat alla madrigaler
Som blivit kvarglömda i operans garderob
Finns det en konstnär som är hundra
Som jag aldrig skulle plundra

Det är min allra största nestor
Evert Taube